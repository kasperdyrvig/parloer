---
layout: lesson
tags: ['lesson', 'module 2']
lessonNo: 9
metaTitle: Lektion 9 - Ordklasser & ordenes opbygning
onPageTitle: Lektion 9
---
Velkommen til modul 2! I modul 1 har vi fokuseret på udtale og lært nogle få brugbare sætninger. Nu skal vi til at lære lidt mere om grønlandsk grammatik.

I denne lektion skal vi lære en masse om ord. Formålet er at lære om de forskellige ordklasser og hvordan ordene er opbygget på grønlandsk. 

På grønlandsk har vi kun 3 ordklasser: Navneord, udsagnsord og småord. **Navneord** har en bredere definition på grønlandsk end på dansk, det kan være ting, som hus illu, tillægsord, som rød aappalaartoq, tal som et ataaseq, og det kan være begreber, som kærlighed, asanninneq. **Udsagnsord** er noget der bliver gjort eller noget der sker, som "han sover", sinippoq. På grønlandsk er definitionen af udsagnsord lidt bredere end på dansk, da et enkelt udsagnsord kan udtrykke det vi kan sige i en hel sætning. De kan som regel kendes på deres endelser. **Småord** er alle de resterende ord der hverken er navneord eller udsagnsord, som fx måske, immaqa og ja, aap.

Et ord på grønlandsk kan bestå af en stamme, tilhæng, endelse, efterhæng. Vi vil komme mere ind på hvad hver af dem betyder. Fx ordet: Nuummiuuvorli, men han er en Nuuk-borger består af stamme: Nuuk (byen Nuuk), tilhæng: +miu (borger) og -u- (er), endelse: -voq, (han) efterhæng: -li (men).